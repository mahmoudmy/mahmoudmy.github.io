---
layout:     post
title:      بررسی نظرات توسعه‌دهندگان ایرانی در نظرسنجی stackoverflow
date:       2015-08-07 12:31:19
summary:    سایت stackoverflow هر ساله در نظرسنجی جامعی از کاربران خود درباره مسائل مختلف برنامه‌نویسی و موضوعات شغلی تحقیق می‌کند.
categories: data, programming, survey
permalink: /iranian-developers-in-stackoverflow-survey
---
یکی از منابع اصلی برای رفع مشکلات و پاسخگویی به سؤالات برنامه‌نویسان، سایت
[stackoverflow](http://stackoverflow.com)
است. این سایت هر ساله در مورد موضوعات مختلف از قبیل علایق و ابزارهای برنامه‌نویسی، موضوعات کاری و ... از کاربران خود نظرسنجی می‌کند. در سال ۲۰۱۵ نیز این نظرسنجی انجام که نتایج آن در بخش پژوهش‌های این سایت
[منتشر شده است](http://stackoverflow.com/research/developer-survey-2015).
یکی از نتایج جالب و قابل تأمل این نظرسنجی در مورد رضایت شغلی است که بر اساس آن،
[توسعه‌دهندگان ایرانی از بالاترین میزان رضایت شغلی برخوردار هستند](http://stackoverflow.com/research/developer-survey-2015#work-satisfaction).

![توسعه‌دهندگان ایرانی خوشحال ترین در نوع خودشون هستند!](/images/irdev/stackoverflow_job_sat.png)

خوشبختانه فایل داده‌های مربوط به این نظرسنجی معتبر در دسترس است و همین موضوع انگیزه‌ای شد تا دست به کاوش بیشتر در مورد توسعه‌دهندگان ایرانی بزنم. از مجموع ۲۶۰۸۶ نفر شرکت کننده در این نظرسنجی، ۲۶۴ نفر ایرانی هستند. در ادامه برخی از نتایج این نظرسنجی مربوط به کاربران ایرانی ارائه شده است.

![توزیع جنسیتی توسعه‌دهندگان ایرانی](/images/irdev/gender.png)

۸۷ درصد توسعه دهندگان ایرانی مرد هستند. در حالیکه این آمار برای کل پاسخگویان، ۹۲ درصد است.

![توزیع سنی توسعه‌دهندگان ایرانی](/images/irdev/age.png)

بیشترین فراوانی (۳۹٪) مربوط به گروه سنی ۲۵ تا ۲۹ سال است. در آمار جهانی نیز این گروه بیشترین فراوانی را دارد.

![فراوانی سیستم عامل](/images/irdev/Desktop.Operating.System.png)

بیش از ۷۰ درصد از پاسخ‌دهندگان ایرانی از ویندوز به عنوان سیستم عامل اصلی استفاده می‌کنند. ویندوز ۸ در حالیکه رتبه اول را در بین توسعه‌دهندگان ایرانی دارد، در آمار جهانی جایگاه چهارم را پس از ویندوز ۷، مک و لینوکس دارد.

![زبان‌های برنامه نویسی مورد علاقه توسعه دهندگان ایرانی](/images/irdev/pref.top.tech.png)

پنج زبان پرکاربرد در بین توسعه‌دهندگان ایرانی همان پنج مورد مطرح در آمار جهانی است با این تفاوت که برخی از ترتیب‌ها جابجا شده است. با این حال
<span class="red">جاوا اسکریپت</span>
 در ایران و جهان پرکاربردترین است!

![زبان‌های برنامه نویسی مورد علاقه برای یادگیری در آینده](/images/irdev/future.top.tech.png)

طیف قابل توجهی از توسعه‌دهندگان ایرانی همانند همتایان جهانی خود برای یادگیری اندروید برنامه‌ها دارند! حضور فریم‌ورک AngularJS نیز در لیست آرزوها قابل توجه است.

![رضایت شغلی](/images/irdev/Job.Satisfaction.png)

بیش از نیمی از توسعه‌دهندگان ایرانی عاشق کارشان هستند و همین مسئله باعث شده برخی ایران را بهشت برنامه‌نویسان بنامند!

در این بررسی از آزمون فرض آماری خبری نبود که بخواهیم درباره کفایت تعداد نمونه (۲۶۴) بحث کنیم و تنها نمایش توصیفی برخی از نظرات کاربران ارائه شد. با این حال تعمیم این نتایج به جامعه توسعه‌دهندگان ایرانی قابل بحث و بررسی بیشتر است؛ شما چه فکر می‌کنید؟
